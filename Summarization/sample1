باشگاه خبرنگاران جوان_ تفاهم نامه چهار جانبه طرح مثبت سلامت و ارتقای امنیت تغذیه‌ای مادران باردار، شیرخواران و کودکان در مناطق کمتر برخوردار بین بنیاد ۱۵ خرداد ستاد اجرایی فرمان حضرت امام، گروه دارویی برکت، وزارت بهداشت، درمان و آموزشی پزشکی و انیستیتو تحقیقاتی تغذیه‌ای و صنایع غذایی کشور امضا شد.
کمال حیدری معاون بهداشت وزیر بهداشت، درمان و آموزش پزشکی درباره اهمیت امنیت غذایی گفت: امنیت غذایی همانند امنیتی که در جامعه حاکم است بسیار بحث مهمی است. اگر قرار است جامعه سالم و آینده روشن داشته باشیم، باید در بحث امنیت غذایی سرمایه گذاری انجام دهیم که یکی از وظایف وزارت بهداشت است.
به گفته حیدری ما برای مناطق کمتر برخوردار و مناطقی که با مشکلات اقتصادی مواجه هستند مکمل‌های غذایی و دارو تامین می‌کنیم تا تضمین کننده سلامت افراد آن مناطق به ویژه افراد پر آسیب و پر خطر مثل مادران باردار و شیرده و همچنین اطفال که دچار سو تغذیه هستند، باشیم. طبق برنامه ریزی‌ها برنامه پایلوتی در سیستان و بلوچستان در بازه زمانی کوتاهی انجام می شود و در صورت موفقیت آن را به مناطق کمتر برخوردار کل کشور بسط می‌دهیم.
معاون وزیر بهداشت گفت: استان‌هایی که هدف گذاری شدند خیلی وضعیت خوبی ندارند و وجود مکمل غذایی برای رشد و سلامت جسمی و روحی افراد آن منطقه ضروری است.
حمیدرضا علیان زادگان مدیر عامل بنیاد ۱۵ خرداد درباره امضای تفاهم نامه چهارجانبه با وزارت بهداشت و شرکت‌های دارویی گفت: این یک تفاهم چهار جانبه است که در بحث دانش آن انیستیتو تغذیه و وزارت بهداشت و همچنین گروه دارویی برکت حضور دارند و بنیاد ۱۵ خرداد نیز در بحث سرمایه گذاری و نظارت مشارکت دارد. ما تمرکز را بر مناطق محروم گذاشتیم و شرایط برای سه گروه مادران باردار و همچنین شیرخواران و کودکان تا مقطع زیر ۵ سال تعریف شده و وارد فاز اجرایی خواهد شد که میزان هزینه آن سه میلیارد تومان برآورد شده است.
اکبر برندگی، مدیر عامل گروه دارویی برکت درباره اجرای پایلوت این طرح گفت: در استان سیستان و بلوچستان مناطق محرومی شناسایی شده اند که این حال از لحاظ ریز مغذی‌ها و درشت مغذی‌ها دچار کمبود‌های تغذیه‌ای هستند و امنیت غذایی این گروه باید ترمیم شود. کمبود این ریزمغذی‌ها در رژیم غذایی تاثیر زیادی در رشد ذهنی کودکان می‌گذارد به همین دلیل گروه دارویی برکت بر اساس آن نیاز دارویی را فرآوری کرده است. این دارو فرموله شده و آماده توزیع است. ما این دارو را در اختیار بنیاد ۱۵ خرداد قرار می‌دهیم تا با توزیع آن بین ۱۵۰ نفر نتیجه آن را بررسی کنیم و در صورت موفقیت، این دارو در مراکز بهداشت وزارت بهداشت در اختیار تمام مردم مناطق کمتر برخوردار کل کشور قرار می‌گیرد.
بنیاد ۱۵ خرداد که به تازگی تحت نظر ستاد اجرایی قرار گرفته است به صورت تخصصی وارد حوزه سلامت و جمعیت شده است. هدف گذاری این بنیاد ارتقا و افزایش سلامت مناطق محروم و کمتر برخوردار است که در قالب طرح مثبت سلامت در حال اجرایی است.
انتهای پیام/
ایران زمین
پیام رسان های باشگاه خبرنگاران - پایین شرح خبر




