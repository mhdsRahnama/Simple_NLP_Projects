باتوجه به گسترش شهر‌ها و کثرت کوچه و خیابان‌ها در هر شهر، یکی از راه‌هایی که می‌توان با استفاده از آن از گم شدن جلوگیری کرد، استفاده از مسیریاب‌ها است. مسیریاب‌ها علاوه بر نمایش آدرس از مبدا تا مقصدی که کاربر انتخاب می‌کند، امکان نمایش ترافیک‌های هر مسیر و همینطور زمانی که کاربر از مبدا به مقصد می‌رسد را دارند.
طراحی مسیریاب های بومی مبتنی بر نقشه کشور

شرکت‌های خارجی تاکنون مسیریاب‌هایی را معرفی کرده اند که برخی از آن‌ها به درستی در کشور ما کار نمی‌کنند. برنامه نویسان داخلی با توجه به مسیر‌های مختلف کشور، میزان ترافیک هر شهر و عوامل دیگر مسیریاب‌های بومی را طراحی کرده اند که توانسته توجه کاربران و مردمی که روزانه با اتومبیل شخصی و یا پیاده در شهر‌ها تردد می‌کنند را به خودشان جلب کنند. مسیریاب‌های بلد و نشان از جمله برنامه‌هایی هستند که توسط برنامه نویسان داخلی طراحی شده و در سیستم عامل‌های اندروید و iOS نیز عرضه شده اند.

از جمله قابلیت‌های این مسیریاب‌ها می‌توان به رایگان بودن آن‌ها اشاره کرد. مسیریاب نشان، ترافیک هر مسیر و همچنین دوربین و سرعت گیر‌های مسیر را به فرد نشان می‌دهد. علاوه بر این می‌شود در این مسیریاب با خودرو، وسایل نقلیه عمومی، موتور، دوچرخه و پیاده مسیر‌ها را انتخاب کرد. مسیریاب بلد نیز با محیط کاملا فارسی که دارد، پلاک‌ها و نمایش طرح زوج و فرد و همچنین اطلاعات ترافیکی آنلاین و نزدیک‌ترین مسیر تا مقصد را به فرد نمایش می‌دهد.

اینترنت نیم بها

میزان مصرف اینترنت در مسیریاب‌های ایرانی نیم بها است که همین موضوع باعث جلب نظر بیشتر کاربران شده است. این دو مسیریاب سخنگو نیز هستند و با زبان فارسی می‌توانند راننده را حین رانندگی برای رفتن به مقصد راهنمایی کنند. در این دو مسیریاب زمانی که مسیری ترافیک باشد، مسیر جایگزینی که ترافیک کمتری دارد را به کاربر نمایش می‌دهد. این مسیریاب‌ها در دوران کرونا، ویژگی جدیدی را به نقشه‌های خودشان اضافه کرده اند که نمایش مراکز فعال واکسیناسیون کرونا است.

بیشتر بخوانید

    دانلود اپلیکیشن نشان Neshan 9.8.4 مخصوص اندروید
    دانلود اپلیکیشن نقشه و مسیریاب فارسی بلد Balad 4.47.2

نشان، اولین مسیریاب ایرانی

در همین راستا با جواد عامل، مدیرعامل مسیریاب نشان و زویا نیکنام، روابط عمومی مسیریاب بلد گفتگو کردیم و پاسخگوی سوالات ما درخصوص طراحی و توسعه این مسیریاب‌های بومی  بودند.

باشگاه خبرنگاران جوان: در حال حاضر مسیریاب‌ شما چند کاربر دارد؟

نشان: مسیریاب نشان بیشتر از ۱۰ میلیون نصب فعال دارد. روزانه بیشتر از ۱.۲ میلیون کاربر از نشان استفاده می‌کنند و در هر روز بیشتر از ۱۲ میلیون مسیریابی در این مسیریاب انجام می‌شود.

بلد: مسیریاب بلد در حال حاضر بیش از ده میلیون کاربر دارد.

مسیریاب نشان
مزایای مسیریاب های ایرانی نسبت به نمونه خارجی

باشگاه خبرنگاران جوان: مسیریاب شما چه مزایایی نسبت به مسیریاب های خارجی دارد؟

نشان: نرم‌افزار‌ها و خدمات بین‌المللی معمولا در زمینه تکنولوژی پیش‌رو هستند، اما نگاه یکسانی به مردم همه کشور‌ها دارند. مزیت هر نوع سرویس یا خدمت بومی در هر کشوری، توجه به نیاز مردم همان کشور است. برای مثال مسیریاب نشان به عنوان یکی از اولین مسیریاب‌های ایرانی کار خودش را در سال ۱۳۹۶ شروع کرد و در آن زمان نیاز‌های کاربران ایرانی را در نظر گرفت.

گزارش دوربین‌های کنترل سرعت، پلیس یا حتی سرعت‌گیرها، نمایش طرح زوج و فرد، ترافیک و البته پیشنهاد مسیر‌هایی خارج از این طرح‌ها، نمایش آلودگی هوا، نمایش شلوغی مکان‌های عمومی و البته قرار دادن اطلاعات کاملی از کسب‌وکار‌های ایرانی و مکان‌های عمومی روی نقشه باعث شد تا چهار سال اخیر نه تنها نشان به یک پلتفرم مسیریابی موفق تبدیل شود، بلکه سایر نیاز‌های کاربران را نیز رفع می‌کند.

از سوی دیگر مسیریاب نشان تلاش کرده تا در دو سال اخیر جای خالی شرکت‌هایی که ایران را در بحث نقشه تحریم کرده‌اند، برای کسب‌وکار‌های ایرانی پر کند. در حال حاضر این پلتفرم پر استفاده‌ترین پلتفرم B۲B نقشه در ایران است که تقریبا همه کسب‌وکار‌های بزرگ ایرانی از آن استفاده می‌کنند. بخشی از هزینه‌های مسیریاب نشان از همین محل تامین می‌شود.

مسیریاب نشان

بلد: بلد به عنوان نقشه و مسیریاب که نیاز‌های کاربران در ایران را بسیار دقیق می‌داند، درصدد برطرف کردن همین نیاز‌ها است. در هنگام مسیریابی، با قابلیت مسیریابی و تلفظ نام خیابان‌ها به فارسی و دستیار صوتی استودیویی فارسی، کوردی، عربی، یزدی، گیلکی، ترکی، لری تلاش کرده ایم که بلد برای مردم در سراسر ایران قابل استفاده و کاربردی باشد.

هشدار‌های صوتی دوربین کنترل سرعت، پلیس و دست انداز و امکاناتی مانند تنظیم کردن تردد در طرح‌های ترافیک، نمایش پارکینگ‌های مخصوص خودرو در اطراف مقصد، استفاده از مقصد میانی برای بنزین یا موضوعات دیگر در قسمت مسیریابی به کمک کاربران بلد خواهد آمد.
همچنین با توجه به نیاز‌های روز مردم، مراکز واکسیناسیون کرونا با امکان فیلتر کردن نوع و دوز واکسن، مراکز خودرویی بیست و چهارساعته در دسترس همه کاربران قرار گرفته است. پمپ بنزین‌های فعال و سهمیه‌ای نیز اخیرا با امکان فیلتر روی نقشه بلد قابل مشاهده است. در خصوص همه کاربری‌های خدماتی، درمانی، دولتی و تفریحی تلاش ما این است که با جمع آوری اطلاعات دقیق و صحیح به نیاز‌های متنوع کاربران پاسخ مناسبی بدهیم.

مسیریاب بلد
حمایت از مسیریاب ها

باشگاه خبرنگاران جوان: چه نهادهایی برای عرضه این پلتفرم از شما حمایت می‌کنند و حمایت آنها به چه صورتی است؟

نشان: نقشه و مسیریاب نشان از ابتدای تولد تاکنون به شکل کاملا خصوصی مدیریت شده است. تیم نشان هیچ وقت به دنبال حمایت هیچ نهادی نبوده و نیست. حتی بار‌ها در موقعیت‌های مختلف اعتراض خود به محدودسازی و ایجاد اختلال روی عملکرد رقیب خارجی توسط این مسیریاب بیان شده، رویکرد اشتباهی که دستاورد اصلی‌اش، ایجاد بدبینی از سوی بخشی از کاربران در داخل کشور بوده است. دلیل این رویکرد اشتباه نیز این بود که همان زمان که رقیب خارجی برای نشان در ایران حضور داشت و فیلتر نبود، این پلتفرم متولد شد و رشد کرد.

مسیریاب بلد

بلد: پلیس راهور مجموعه‌ای از اطلاعات مربوط به نقاط حادثه خیز در اختیار بلد قرار گرفت. ما در بلد با اضافه کردن این نقاط در لایه نقاط حادثه خیز و اضافه کردن هشدار مربوطه در حین مسیریابی این امکان را برای کاربرانمان فراهم کردیم که بتوانند با در اختیار داشتن این اطلاعات سفر و تردد مطمئن‌تری داشته باشند.

باشگاه خبرنگاران جوان: هزینه طراحی و عرضه این پلتفرم چقدر شد؟

نشان: البته در بخش هزینه طراحی و ساخت این برنامه مسیریابی، آمار دقیقی وجود ندارد، اما نقشه و مسیریاب تاکنون فقط یک بار در سال ۹۷ از «هلدینگ فناپ» جذب سرمایه داشته است.

هشدار پلیس
مهمترین چالش ها و مشکلات پیش روی مسیریاب های ایرانی

باشگاه خبرنگاران جوان: مهم ترین مشکلات سد راه شما چه هستند و به کدام بخش دولتی مربوط می شوند؟ از پهنای باند گرفته تا سایر موارد

نشان: بزرگترین مشکلی که در حال حاضر با آن روبه‌رو هستیم اختلال در سیگنال GPS است. این اختلال، بخش عمده‌ای از کاربران را با مشکل مواجه می‌کند. کاربران نشان و سایر برنامه‌های موقعیت-محور در بسیاری از کلان‌شهر‌ها با این چالش مواجه هستند؛ چالشی که به شدت به تجربه کاربری یک مسیریاب آسیب می‌زند.

بلد: آنچه بلد به عنوان یک سرویس برپایه اطلاعات مکان محور می‌تواند داشته باشد، مجموعه‌ای از اطلاعات مرتبط با شهر‌ها است. اطلاعاتی بومی که به صورت مشخص می‌تواند نیاز‌های شهروندانی که در شهر‌های بزرگ زندگی می‌کنند را برطرف کند و کیفیت بالاتری را برای آن‌ها فراهم آورد. به عنوان مثال اطلاعات اتوبوس‌های شهری که شامل مسیر حرکت و زمان‌بندی حرکت آن‌ها می‌شود، برای تکمیل بخش مسیریابی حمل‌ونقل عمومی ترکیبی بلد مورد استفاده قرار می‌گیرد.

اطلاعات خطوط اتوبوس‌های شهری، مسیر‌های دوچرخه سواری، شاخص آلودگی هوا در شهر‌های مختلف کشور و نقاط حادثه خیز، اطلاعات منابع طبیعی و … در شهر‌های مختلف مجموعه اطلاعاتی است که در حال حاضر توسط شهرداری‌ها، میراث فرهنگی، پلیس راهور، وزارت ارتباطات جمع‌آوری می‌شود و درصورتیکه بدون انحصار در اختیار کسب‌وکار‌های مختلف قرار بگیرد می‌تواند نقش بسزایی در برطرف کردن نیاز‌های مردم داشته باشد.

اطلاعات واکسیناسیون در مسیریاب بلد

ایجاد انحصار در گردش اطلاعات در طی فرآیند واکسیناسیون مشکلاتی را برای ما بوجود آورد. اطلاعات مراکز واکسیناسیون شامل نوع واکسن، میزان خلوتی و شلوغی مرکز، ساعت کار و شرایط پذیرش افراد مختلف از جمله اطلاعاتی بود که می‌بایست به صورت گسترده و عمومی در اختیار مردم قرار بگیرد. بلد، به عنوان منبع جامع اطلاعات واکسیناسیون کرونا، با کمک پیک‌های موتوری و مشارکت کاربران سعی در تجمیع این اطلاعات داشته است. اطلاعات واکسیناسیون اطلاعاتی است که می‌بایست به صورت عمومی در اختیار همه مردم قرار بگیرد تا بتوانیم با سرعت بیشتری آگاهی‌سازی لازم برای انجام کامل فرآیند واکسیناسیون را انجام بدهیم.
